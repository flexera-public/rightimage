SUSE(R) Linux Enterprise Server („SLES (tm)“)11 SP1
Licenční smlouva k softwaru Novell(R)

PŘEČTĚTE SI, PROSÍM, POZORNĚ TUTO SMLOUVU. INSTALACÍ NEBO JINÝM POUŽÍVÁNÍM
SOFTWARU (VČETNĚ JEHO ČÁSTÍ) VYJADŘUJETE SOUHLAS S TOUTO SMLOUVOU. POKUD S
PODMÍNKAMI TÉTO SMLOUVY NESOUHLASÍTE, SOFTWARE NESTAHUJTE, NEINSTALUJTE ANI
NEPOUŽÍVEJTE.

PRÁVA A LICENCE

Tato licenční smlouva k softwaru Novell („Smlouva“) je právní smlouva mezi vámi
(subjektem nebo osobou) a společností Novell, Inc. („Novell“). Softwarový
produkt uvedený v názvu této Smlouvy, média a doprovodná dokumentace (souhrnně
označované jako „Software“) jsou chráněny autorskými právy a úmluvami Spojených
států amerických („USA“) a dalších zemí a vztahují se na ně podmínky této
Smlouvy.  Všechny aktualizace a podpůrné verze Softwaru, které můžete stáhnout
či získat a které nejsou doprovázeny licenční smlouvou výslovně nahrazující
tuto Smlouvu, jsou považovány za Software a řídí se touto Smlouvou.  Pokud je
Software aktualizací nebo podpůrnou verzí, musíte mít pro instalaci a používání
aktualizace nebo podpůrné verze potřebný počet platných licencí na původní
verzi Softwaru. 

Software je modulární operační systém složený z mnoha součástí, ke kterým mohou
být přiloženy samostatné licenční podmínky.  Software je kolektivním dílem
společnosti Novell; ačkoli společnost Novell nevlastní autorská práva ke všem
součástem Softwaru, vlastní autorská práva k Softwaru jako kolektivnímu dílu.  

Většina jeho součástí jsou nezávisle vyvinuté součásti open source, které se
řídí samostatnými licenčními podmínkami.  Licenční práva k jednotlivým
součástem řídícím se samostatnými licenčními podmínkami jsou definována
příslušnými podmínkami. Žádné ustanovení této Smlouvy neomezuje ani jinak
neovlivňuje práva, povinnosti a podmínky, jež se na vás vztahují a které musíte
splnit, vyplývající z takových licencí. Pokud však distribuujete kopie
jakýchkoli součástí nezávislých na Softwaru, musíte z každé kopie odstranit
všechny ochranné známky, typické úpravy vzhledu a loga společnosti Novell.

Ve své Organizaci můžete vytvořit a používat neomezený počet kopií Softwaru.
Pojem „Organizace“ označuje právní subjekt s výjimkou poboček a přidružených
organizací s vlastní subjektivitou z důvodů daňových nebo z důvodů úpravy
právnických osob. Příkladem Organizace v soukromém sektoru je společnost,
sdružení nebo trust, s výjimkou poboček a přidružených organizací s vlastním
daňovým identifikačním číslem nebo identifikačním číslem společnosti. Příkladem
Organizace ve veřejném sektoru může být konkrétní vládní orgán nebo místní
vládní úřad.

DALŠÍ LICENČNÍ PODMÍNKY A OMEZENÍ

Software je chráněn zákony a úmluvami na ochranu autorských práv ve Spojených
státech amerických („USA“) a dalších zemích a vztahují se na něj podmínky této
Smlouvy. Software Vám nebyl prodán, pouze Vám byla udělena licence na jeho
užívání.

Software může být dodáván v sadě s jinými programy („Přidružené programy“).
Licenční práva k Přidruženým programům řídícím se samostatnými licenčními
podmínkami jsou definována příslušnými podmínkami. Žádné ustanovení této
Smlouvy neomezuje ani jinak neovlivňuje práva, povinnosti a podmínky, jež se na
vás vztahují a které musíte splnit, vyplývající z takových licencí.  

Společnost Novell si vyhrazuje všechna práva, která Vám nebyla výslovně
udělena. Nesmíte: (1) zpětně překládat, dekompilovat nebo analyzovat Software
mimo rozsah výslovně povolený příslušnými zákony; (2) převádět Software nebo
svá licenční práva plynoucí z této Smlouvy, ať již vcelku nebo částečně.

ÚDRŽBA A PODPORA

Společnost Novell není povinna zajišťovat podporu či údržbu Softwaru, pokud si
nezakoupíte produkt, který služby podpory či údržby výslovně zahrnuje. Pokud si
zakoupíte takový produkt a na služby podpory či údržby se nebude nevztahovat
žádná samostatná smlouva, poskytování takových služeb podpory či údržby
(„Služby“) se bude řídit podmínkami této Smlouvy.  Další informace ohledně
aktuální nabídky podpory společnosti Novell můžete získat na internetové adrese
http://www.novell.com/support.

VLASTNICKÁ PRÁVA

Touto Smlouvou se na vás nepřevádí žádné vlastnické právo ani vlastnictví
Softwaru. Společnost Novell a/nebo její poskytovatelé licencí si ponechávají
veškerá práva, nároky a podíl na duševním vlastnictví Softwaru a Služeb, včetně
jakýchkoli úprav a kopií.  Všechny materiály, které získáte jako součást Služeb
a které nejsou doprovázeny podmínkami výslovně nahrazujícími tuto Smlouvu, jsou
považovány za Software a řídí se touto Smlouvou.  Získáváte pouze podmíněnou
licenci k používání Softwaru.

OMEZENÁ ZÁRUKA

Společnost Novell po dobu devadesáti (90) dní od zakoupení zaručuje, že (1)
média, na nichž je Software dodáván, neobsahují fyzické vady a (2) Software
bude v podstatných rysech odpovídat doprovodné dokumentaci.  Jsou-li vadné
položky vráceny společnosti Novell nebo nahlásíte-li společnosti Novell
obsahovou neshodu ve lhůtě devadesáti (90) dnů od data zakoupení, společnost
Novell na základě svého výhradního rozhodnutí buď vyřeší potíže s obsahovou
neshodou nebo Vám vrátí licenční poplatek, který jste za Software zaplatili.
Jakékoli neoprávněné použití nebo úpravy Softwaru ruší platnost této záruky.
VÝŠE UVEDENÁ ZÁRUKA JE VAŠÍM JEDINÝM A VÝHRADNÍM PROSTŘEDKEM NÁPRAVY A
NAHRAZUJE VŠECHNY DALŠÍ ZÁRUKY, VYJÁDŘENÉ NEBO PŘEDPOKLÁDANÉ.  (Výše uvedená
záruka se nevztahuje na Software poskytovaný bezplatně.  TAKOVÝ SOFTWARE SE
POSKYTUJE „TAK JAK JE“, BEZ JAKÉKOLI ZÁRUKY.)

Služby.  Společnost Novell zaručuje, že jakékoli zakoupené služby budou
poskytnuty profesionálním způsobem v souladu s obecně přijímanými standardy v
oboru.  Tato záruka bude platit po dobu 90 dní od doručení Služeb.  Při
jakémkoli porušení této záruky se společnost Novell zavazuje, buď napravit tyto
Služby tak, aby vyhověly této záruce nebo podle svého uvážení nahradit částku,
kterou jste společnosti Novell zaplatili za část Služeb, které této záruce
nevyhovují.  Protože soubory mohou být v průběhu poskytování technických služeb
společností Novell měněny nebo poškozeny, souhlasíte, že přijmete přiměřená
opatření k izolování a zálohování svých systémů.

SOFTWARE NEBYL NAVRŽEN, VYTVOŘEN ANI URČEN K POUŽITÍ NEBO DISTRIBUCI V RÁMCI
ŘÍDÍCÍCH ZAŘÍZENÍ ON-LINE V RIZIKOVÝCH PROSTŘEDÍCH VYŽADUJÍCÍCH BEZPORUCHOVÝ
PROVOZ, JAKO JSOU OVLÁDACÍ SYSTÉMY JADERNÝCH ELEKTRÁREN, LETECKÉ NAVIGAČNÍ,
KOMUNIKAČNÍ NEBO ŘÍDÍCÍ SYSTÉMY, PŘÍSTROJE PRO PŘÍMOU PODPORU ŽIVOTA, ZBROJNÍ
SYSTÉMY NEBO DALŠÍ POUŽITÍ, KDE BY SELHÁNÍ SOFTWARU MOHLO PŘÍMO ZPŮSOBIT SMRT,
ZRANĚNÍ NEBO TĚŽKOU TĚLESNOU NEBO EKOLOGICKOU ÚJMU.

SOFTWARE JE KOMPATIBILNÍ POUZE S URČITÝMI POČÍTAČI A OPERAČNÍMI SYSTÉMY.
SOFTWARE NENÍ GARANTOVÁN PRO POUŽITÍ S NEKOMPATIBILNÍMI SYSTÉMY. Chcete-li
získat informace týkající se kompatibility Softwaru, obraťte se telefonicky na
společnost Novell nebo na svého prodejce.

Produkty jiných společností.  Software může být dodáván spolu s hardwarem nebo
jinými softwarovými programy nebo službami licencovanými nebo prodávanými
jinými subjekty než společností Novell. SPOLEČNOST NOVELL NEPOSKYTUJE ZÁRUKU NA
PRODUKTY NEBO SLUŽBY JINÝCH VÝROBCŮ. VŠECHNY TAKOVÉ PRODUKTY NEBO SLUŽBY JSOU
POSKYTOVÁNY „TAK JAK JSOU“. VŠECHNY ZÁRUČNÍ OPRAVY PRODUKTŮ JINÝCH VÝROBCŮ
ZAJIŠŤUJÍ POSKYTOVATELÉ LICENCÍ TĚCHTO PRODUKTŮ V SOULADU S PLATNOU ZÁRUKOU
POSKYTOVATELE LICENCE.

NENÍ-LI ZÁKONEM STANOVENO JINAK, SPOLEČNOST NOVELL ODMÍTÁ JAKÉKOLI
PŘEDPOKLÁDANÉ ZÁRUKY, VČETNĚ ZÁRUK VZTAHUJÍCÍCH SE K OBCHODOVATELNOSTI,
VHODNOSTI PRO DANÝ ÚČEL, PRÁVNÍM NÁROKŮM NEBO NEDODRŽENÍ SMLOUVY. SPOLEČNOST
NOVELL NEPOSKYTUJE ŽÁDNÉ ZÁRUKY, VYJÁDŘENÍ ANI PŘÍSLIBY S VÝJIMKOU TĚCH, KTERÉ
JSOU VÝSLOVNĚ UVEDENY V TÉTO OMEZENÉ ZÁRUCE. SPOLEČNOST NOVELL NEZARUČUJE, ŽE
SOFTWARE NEBO SLUŽBY SPLNÍ VAŠE POŽADAVKY ANI ŽE JEJICH PROVOZ BUDE
NEPŘERUŠOVANÝ.  Některé právní řády neumožňují určitá odmítnutí a omezení
záruk, takže se na Vás nemusí vztahovat některé části výše uvedených omezení.
Omezená záruka vám dává určitá práva a kromě nich můžete mít i další práva,
která se liší v závislosti na státu nebo jurisdikci.

OMEZENÍ ODPOVĚDNOSTI

(a) Následné ztráty. SPOLEČNOST NOVELL ANI ŽÁDNÝ Z JEJÍCH POSKYTOVATELŮ
LICENCÍ, PŘIDRUŽENÝCH SPOLEČNOSTÍ NEBO ZAMĚSTNANCŮ NENESE ODPOVĚDNOST ZA
JAKÉKOLI ZVLÁŠTNÍ, NÁHODNÉ, NÁSLEDNÉ, NEPŘÍMÉ, ÚMYSLNÉ, EKONOMICKÉ NEBO TRESTNÍ
ŠKODY ZPŮSOBENÉ POUŽITÍM SOFTWARU NEBO SLUŽEB NEBO NEMOŽNOSTÍ JE POUŽÍT, MIMO
JINÉ VČETNĚ ZTRÁTY ZISKU, ŠKOD PŘI PODNIKÁNÍ NEBO ZTRÁTY DAT, A TO I V PŘÍPADĚ,
ŽE BYLA NA MOŽNOST VZNIKU TAKOVÝCH ŠKOD UPOZORNĚNA.
(b) Přímé škody. CELKOVÁ ODPOVĚDNOST SPOLEČNOSTI NOVELL ZA PŘÍMÉ ŠKODY NA
MAJETKU NEBO OSOBNÍ ÚJMY (AŤ JIŽ SE JEDNÁ O JEDEN PŘÍPAD NEBO O ŘADU PŘÍPADŮ) V
ŽÁDNÉM PŘÍPADĚ NEPŘESÁHNE 1,25NÁSOBEK ČÁSTKY, KTEROU JSTE ZAPLATILI ZA SOFTWARE
NEBO SLUŽBY, KTERÉ VZNIK NÁROKU ZPŮSOBILY (NEBO 50 USD, POKUD JSTE SOFTWARE
ZÍSKALI ZDARMA).  Výše uvedené vyloučení a omezení neplatí v případě nároků
souvisejících se smrtí nebo zraněním. V těch právních řádech, kde není dovoleno
vyloučení nebo omezení odpovědnosti za škody, je odpovědnost společnosti Novell
omezena nebo vyloučena na maximální možnou míru, kterou tyto právní řády
dovolují.

VŠEOBECNÉ PODMÍNKY

Podmínky.  Tato Smlouva nabývá platnosti v den, kdy legální cestou získáte
Software, a je automaticky ukončena ve chvíli, kdy porušíte kteroukoliv z
jejích podmínek.  

Testování produktu.  Toto omezení testování produktu se vás týká, jen pokud
jste vývojář softwaru nebo poskytovatel licence nebo pokud provádíte testování
Softwaru podle pokynů nebo jménem vývojáře nebo poskytovatele licence.  Bez
předchozího písemného svolení společnosti Novell nesmíte publikovat nebo předat
výsledky testování Softwaru další straně. Pokud jste poskytovatelem licence
produktů, které jsou funkčně podobné nebo konkurují Softwaru („Podobné
produkty“), nebo vystupujete jménem takového poskytovatele licence a zveřejníte
nebo předáte informace o testování Softwaru v rozporu s tímto omezením, potom
bez ohledu na jakákoli ustanovení licenční smlouvy s koncovým uživatelem
Podobného produktu a kromě dalších náhrad, které může společnost Novell
požadovat, má společnost Novell právo provést testování na Podobných produktech
a zveřejnit a publikovat tyto informace o testování a Vy tímto prohlašujete, že
jste oprávněni toto právo společnosti Novell poskytnout.

Open Source.  Žádné ustanovení této Smlouvy neomezuje ani jinak neovlivňuje
práva, povinnosti a podmínky, jež se na vás vztahují a které musíte splnit,
vyplývající z případných licencí pro programové kódy open source obsažené v
tomto Softwaru.

Převod.  Tuto Smlouvu nelze převést nebo poskytnout bez předchozího písemného
souhlasu společnosti Novell.

Právo a právní řád.  Tato Smlouva se řídí zákony státu Utah, USA. Jakýkoliv
právní úkon související s touto Smlouvou může být přednesen pouze soudům
příslušného právního řádu státu Utah.  Pokud je Vaše hlavní sídlo v zemi, která
je členskou zemí Evropské unie nebo Evropské asociace volného obchodu, řídí se
Smlouva zákony této země a jakýkoliv právní úkon může být přednesen pouze
soudům příslušného právního řádu této země.

Úplnost Smlouvy.  Tato Smlouva je úplnou dohodou mezi vámi a společností
Novell. Může být doplněna nebo změněna pouze písemnou dohodou mezi vámi a
oprávněným zástupcem společnosti Novell.  ŽÁDNÝ POSKYTOVATEL LICENCE,
DISTRIBUTOR, PRODEJCE, MALOOBCHODNÍK, OBCHODNÍ ZÁSTUPCE ANI ZAMĚSTNANEC NENÍ
OPRÁVNĚN TUTO SMLOUVU UPRAVOVAT NEBO POSKYTOVAT JAKÁKOLI PROHLÁŠENÍ ČI ZÁVAZKY
NEOBSAŽENÉ V PODMÍNKÁCH TÉTO SMLOUVY NEBO LIŠÍCÍ SE OD NÍ.

Zřeknutí se práv.  Zřeknutí se jakéhokoliv práva stanoveného touto Smlouvou
nabude platnosti teprve v písemné formě, podepsané řádným a oprávněným
zástupcem zavazující se strany. Zřeknutí se kteréhokoliv minulého nebo
současného práva vzniklého z porušení smlouvy nebo jejího neplnění nebude
pokládáno za zřeknutí se žádného z budoucích práv zajištěných touto Smlouvou.

Oddělitelnost.  Pokud je kterékoliv z ustanovení této Smlouvy neplatné nebo
právně neúčinné, bude toto ustanovení vykládáno, omezeno, pozměněno nebo, je-li
to nutné, odděleno v potřebném rozsahu tak, aby byla odstraněna jeho neplatnost
nebo právní neúčinnost. Další ustanovení Smlouvy zůstávají tímto nedotčené.

Splnění exportních požadavků.  Jakékoliv produkty nebo technické informace,
které jsou poskytovány v rámci této Smlouvy, mohou být předmětem kontrol
exportu USA a obchodních zákonů jiných zemí.  Smluvní strany se zavazují
dodržovat veškerá exportní omezení a získat jakékoli licence nebo exportní
klasifikace potřebné k exportu, reexportu nebo importu zboží.  Smluvní strany
se zavazují neexportovat ani nereexportovat subjektům uvedeným v platném
seznamu subjektů vyloučených z exportu, do zemí, na které je uvaleno embargo,
ani do teroristických zemí podle exportních zákonů USA.  Smluvní strany
nepoužijí zboží pro zakázané jaderné, raketové nebo chemické a biologické
zbraně.  Než začnete z USA vyvážet produkty společnosti Novell, informujte se
na webových stránkách úřadu Bureau of Industry and Security (Úřad pro průmysl a
bezpečnost, www.bis.doc.gov). Další informace o exportu softwaru Novell najdete
na adrese http://www.novell.com/company/legal/.  Společnost Novell vám na
požádání poskytne konkrétní informace o platných omezeních.  Společnost Novell
však nenese žádnou odpovědnost za Váš neúspěch při získávání některého
nezbytného povolení pro export.

Omezená práva vlády USA.  Použití, duplikace nebo zpřístupnění vládou USA je
předmětem omezení určených FAR 52.227-14 (červen 1987) Alternate III (červen
1987), FAR 52.227-19 (červen 1987) nebo DFARS 252.227-7013 (b)(3) (listopad
1995) nebo příslušných následních zákonních ustanovení. 

Dodavatelem a výrobcem je společnost Novell, Inc., 1800 South Novell Place,
Provo, Utah 84606.

Jiné.  Uplatnění Konvence OSN o smlouvách v mezinárodním obchodě se zbožím je
tímto výslovně vyloučeno.

(c) 1993, 2000-2010 Novell, Inc. Všechna práva vyhrazena.
(04232010)

Novell a SUSE jsou registrované ochranné známky a SLES je ochranná známka
společnosti Novell, Inc. v USA a dalších zemích. 

Všechny ochranné známky jiných subjektů jsou vlastnictvím příslušných
vlastníků.




